---
title: آشنایی با نرم افزار ابسیدین (obsidian)
aliases: 
keywords: نرم افزار ابسیدین
date: 2023-09-02T23:00:00
draft: false
tags:
  - obsidian
categories:
  - سواد دیجیتال
image: /post/img/obsidian-sharpen.jpg
cover: obsidian-sharpen.jpg
---
ابسیدین (Obsidian) نرم‌افزار قدرتمندی است که برای مدیریت دانش شخصی و ساماندهی کارهای روزمره 
امکانات فوق‌العاده‌ای دارد. ویژگی‌های منحصر به فرد ابسیدین مثل اتصال نوشته‌ها به یکدیگر و ساخت پایگاه داده کمک شایانی به فرایند یادگیری می‌کند. در این یادداشت قصد دارم با معرفی اجمال نرم افزار و توصیف رابط کاربری آن، به ده مورد از این امکانات اشاره کنم تا اگر شما هم قصد دارید تحولی در شیوۀ یادگیری و یادداشت برداری خود ایجاد کنید با آگاهی کامل اقدامات لازم را انجام بدهید.


## معرفی نرم‌افزار ابسیدین
ابسیدین (Obsidian) یک نرم‌افزار قدرتمند برای یادداشت‌برداری و مدیریت دانش شخصی شماست.  محیط نرم‌افزار بسیار ساده و مینیمال است به همین خاطر بدون حواس‌پرتی می‌توانید روی نوشته‌های خود تمرکز کنید. خوشبختانه ابسیدین از سیستم RTL پشتیبانی می‌کند پس با خیال راحت می‌توانید از نوشته‌های فارسی در آن استفاده کنید.

{{< figure src="/post/img/ob-hero-combo.png" width="80%" >}}


ابسیدین برای استفاده شخصی رایگان است و فقط برای استفاده تجاری نیاز به پرداخت هزینه دارد. ابسیدین یک نرم‌افزار فریمیوم است یعنی برخی از قابلیت‌های آن رایگان و برخی دیگر نیاز به تهیه اشتراک و پرداخت هزینه دارد. اکثر امکانات نرم‌افزار رایگان است و فقط یکسری از امکانات غیرضروری آن مثل «Obsidian Sync» و «Obsidian Publish» نیاز به تهیه اشتراک دارد.

{{< figure src="/post/img/ob-Freemium.png" width="80%" >}}

یکی از مزیت‌های ابسیدین متن‌باز بودن (Open-source) آن است و شما می‌توانید تغییرات شخصی خودتان را اعمال کنید. اشکالات آن را بر طرف کرده و ویژگی‌های جدیدی به آن اضافه کنید. ابسیدین با دارابودن بانک عظیم پلاگین‌ها که توسط برنامه‌نویسان مختلف نوشته شده مثل یک گوهر تراش نخورده است که شما می‌توانید آن را به هر شکل و شمایلی در بیاورید.
{{< figure src="/post/img/ob-plug.png" width="80%" >}}

---

## رابط کاربری نرم افزار
نوشته‌های شما در ابسیدین مثل مرورگر در تب‌های مختلف باز می‌شوند، می‌توانید آن ها را روبروی هم گذاشته و در نماهای مختلف روی نوشته‌ها کار کنید. از سمت چپ می‌توانید برای دسته‌بندی و پوشه بندی فایل‌ها استفاده کنید. از سمت راست هم می‌توانید جزئیات نوشته مثل سرفصل‌ها، تگ‌ها، لینک‌ها و جزئیات مرتبط به نوشته را مشاهده کنید. این حالت پیش‌فرض برنامه است که با نصب پلاگین‌ها امکانات دیگری هم به آن اضافه می‌شود. البته امکان سفارشی‌سازی رابط کاربری وجود دارد و می‌توانید ورک اسپیس شخصی خودتان را بسازید.
{{< figure src="/post/img/ob-uiux-min.png" width="80%" >}}

قالب یادداشت‌برداری ابسیدین مبتنی بر [سینتکس Markdown](https://roocket.ir/articles/learn-use-markdown) است. یک قالب استاندارد که امروزه بسیاری از توسعه‌دهندگان و وبلاگ‌نویسان از آن استفاده می‌کنند. Markdown یک زبان برنامه‌نویسی نیست، درواقع یک سیستم نشانه‌گذاری است که نمادها و علامت‌ها وقتی به ترتیب خاصی قرار بگیرند معانی مختلفی را به وجود می آورند. بنابراین بدون دانش کدنویسی هم می توان از ابسیدین استفاده کرد. در ابسیدین فایل‌های شما با فرمت md ذخیره می‌شوند و شما می‌توانید با هر ویرایشگر متنی آن را مشاهده و ویرایش کنید برخلاف نرم افزارهای دیگر که داده‌های شما به‌گونه‌ای ذخیره می‌کنند که فقط با همان نرم‌افزار قابل‌مشاهده و ویرایش است. ‌

ابسیدین دارای تم‌های مختلف و متنوعی است که باعث می‌شود تجربه کار کردن با نرم‌افزار بسیار لذت‌بخش باشد. برای افرادی که جلوه‌های ظاهری نرم‌افزار مهم است این قابلیت بسیار دوست‌داشتنی است. حالت لایت‌مود و دارک‌مود، تنظیم تم رنگی و تنظیم فونت دلخواه از دیگر امکاناتی است که ابسیدین بستر سفارشی‌سازی آن را فراهم کرده.
{{< figure src="/post/img/ob-themes-min.png" width="80%" >}}

---

## امکانات و ویژگی‌های ابسیدین
ابسیدین یکسری امکانات و ویژگی‌های منحصربه‌فرد دارد که برای من بسیار جذاب است و استفاده از آنها کمک شایانی به ساماندهی و مدیریت نوشته‌ها می‌کند. در اینجا به چند مورد از آنها اشاره می‌کنم.
‌
### ویکی لینک (Wikilinks)
[ویکی لینک](https://en.m.wikipedia.org/wiki/Help:Link) یک روش بسیار سریع و ساده برای ایجاد ارتباط داخلی بین نوشته هاست که فقط با واردکردن دو براکت می‌توانید یادداشت‌ها را به یکدیگر متصل کرده و به راحتی [باغ دیجیتال]({{< ref "یادداشت برداری با سیستم باغبانی دیجیتال" >}}) یا ویکی پدیای خودتان را بسازید. اتصال و ارتباط بین نوشته‌ها در بهبود سیستم یادداشت برداری و [مدیریت دانش شخصی (PKM)]({{< ref "مدیریت دانش شخصی (PKM)" >}}) تاثیر شایانی دارد. در روش‌های یادداشت‌برداری کلاسیک جمع‌آوری اطلاعات کاملاً ایزوله و منفصل انجام می‌شود و نوشته‌ها هیچ ارتباطی با یکدیگر ندارند. نرم‌افزار هایی مثل Word و OneNote و Evernote صرفاً نقش انبار و احتکار مطالب را ایفا می‌کنند و هیچ امکانی را برای شما فراهم نمی‌کنند تا بتوانید یادداشت‌های خود را به هم متصل کرده و آن‌ها را ساماندهی کنید.

عملکرد ابسیدین در لینک‌های داخلی فوق‌العاده است. لینک‌ها کاملاً پویا هستند و با تغییر عنوان نوشته‌ها، تمامی لینک‌های مرتبط با آن به‌صورت خودکار آپدیت می‌شوند و جای نگرانی برای **لینک‌های شکسته** وجود ندارد. ابسیدین مجهز به **لینک‌های دوطرفه** است یعنی علاوه بر لینک‌های خروجی(outgoing link) که نشان می‌دهد این یادداشت به چه چیزهایی مرتبط است، فهرست بک لینک‌ها(backlink) را هم در اختیار شما قرار می دهد تا بدانید کدام نوشته‌ها به این یادداشت ارجاع داده شده‌اند.

لینک‌دهی محدود به فایل نوشته و عنوان اصلی آن نیست، می‌توانید به سرفصل‌ها یا هر جایی از متن لینک بدهید. این کار هم کاملا به صورت خودکار انجام می‌شود و نیاز به ساخت لنگر و نوشتن کد ندارد.
{{< figure src="/post/img/ob-wikilink-min.png" width="80%" >}}

‌

### گراف (Graph view)
با افزایش حجم نوشته‌ها و استفاده از لینک‌های داخلی این قابلیت در ابسیدین وجود دارد که بتوانید یک گراف کلی از همه نوشته‌های خود و ارتباط آنها با یکدیگر داشته باشید. اگر از دیکشنری [«visuwords»](https://visuwords.com/dictionary) استفاده کرده باشید حتماً مشابه این گراف‌ها را دیده‌اید. در این دیکشنری واژه‌های مرتبط به یکدیگر متصل شده‌اند و در یک نگاه شما می توانید تمامی روابط آنها را بررسی کنید. بخش گراف ابسیدین هم همین‌طور است. یادداشت های فرعی و اصلی در یک نگاه قابل تشخیص اند. ارتباط آنها و رفت و برگشت بین مطالب به وضوح دیده می شود. ابسیدین این امکان را به شما می‌دهد که با اعمال فیلتر‌های مختلف این گراف‌ها را سفارشی‌سازی کرده و تسلط عمیق‌تری روی محتوای خود داشته باشید.
{{< figure src="/post/img/ob-graph-view-min.png" width="80%" >}}

‌
اگر می‌خواهید از نزدیک این گراف‌ها را ببینید و کارایی آن را تست کنید می‌توانید از سایت‌هایی که توسط ابسیدین ساخته شده استفاده کنید. گوشه سمت راست این سایت‌ها بخش گراف قابل‌مشاهده است. مثلاً می‌توانید نگاهی به سایت «[obsidian help](https://help.obsidian.md/Home)» بیندازید.

‌
### کنواس (Canvas)
کنواس یک بوم گسترده است که مشابه نقشه‌های ذهنی (Mind Map)  عمل می‌کند. می‌توانید نوشته‌های خود را مستقیماً وارد کرده و ارتباط آن‌ها را مشخص کنید. عملکرد بخش قبلی یعنی «Graph view» کاملاً خودکار است و جز از طریق لینک‌ها نمی‌توانید تغییرات خاصی در آن اعمال کنید اما در «canvas» می‌توانید بدون محدودیت ارتباط بین نوشته‌ها را مشخص کرده و مطالب دیگری به آن ضمیمه کنید. می‌توانید یک نقشه راه بسازید و مسیر ورود و خروج به یک موضوع را مشخص کنید. ایده‌های خود را با استفاده از نقشه‌های ذهنی ترسیم کرده و ارتباط جدیدی بین یادداشت‌ها ایجاد کنید.
{{< figure src="/post/img/ob-canvas-min.jpg" width="80%" >}}
‌
### برچسب‌ها (Tags)
استفاده از هشتگ برای کلمات کلیدی یا موضوعات خاص باعث می‌شود یادداشت‌های مورد نظر خود را سریع‌تر پیداکنیم. علاوه بر این گاهی اوقات بین نوشته‌ها ارتباطی وجود دارد اما آنقدر پررنگ نیست که بتوان از طریق لینک مستقیماً آن‌هارا به هم متصل کرد. بهترین گزینه برای ایجاد این ارتباط‌های کوچک استفاده از هشتگ هاست. ابسیدین در این زمینه هم امکانات خوبی به شما می‌دهد.
{{< figure src="/post/img/ob-aeca-min.jpg" width="80%" >}}
‌
### بوکمارک (Bookmark)

یکی از قابلیت‌های ابسیدین بوکمارک است. شما هر چیزی را می‌توانید با عنوان جدید در پوشه‌های جدید ذخیره کنید. همه‌چیز در ابسیدین قابلیت بوکمارک دارد از فایل نوشته‌ها گرفته تا سرفصل‌های درون متن و حتی پاراگراف‌ها.  این ویژگی در ظاهر خیلی ساده و پیش‌پاافتاده است اما نقش کلیدی در مدیریت نوشته ها دارد.

در یادداشت [تکنیک های یادداشت برداری موثر]({{< ref "تکنیک های یادداشت برداری موثر" >}}) اشاره کردم که یکی از مشکلات ما در یادداشت‌برداری دسته بندی موضوعی مطالب و آرشیو آنها داخل پوشه هاست. پوشه‌ها محدود و غیرمنعطف هستند. شما نمی‌توانید یک فایل را درحالی‌که به دو یا چند موضوع متفاوت مرتبط است همزمان در پوشه‌های مربوط به آنها نگهداری کنید. بوکمارک این اجازه را به شما می‌دهد یک فایل را با عنوان‌های مختلف در پوشه‌های متعدد ذخیره کنید.
{{< figure src="/post/img/ob-bokmark-min.png" width="80%" >}}
### پایگاه داده (Database)
وقتی صحبت از مدیریت اطلاعات در حجم زیاد می‌شود نمی‌توانیم به دیتابیس اشاره نکنیم. دیتابیس باعث می‌شود در ساماندهی نوشته‌ها حرفه ای‌تر و بهینه‌تر عمل کنیم. در ابسیدین با تعیین پارامترهای مختلف برای هر نوشته می‌توانیم تسلط عمیق‌تری روی نوشته‌ها داشته‌باشیم و دیتاها را استخراج کرده و آن‌ها را نمایش بدهیم. استفاده از متاداده در ابسیدین اصلاً کار وحشتناک و پیچیده‌ای نیست و نیازی به دانش کدنویسی ندارد. در نسخه جدید ابسیدین رابط کاربری به‌نوعی طراحی شده که واردکردن متا داده‌ها آسان‌تر انجام می‌شود و مثل سابق نیاز به نوشتن کد ندارد. استخراج داده‌ها هم به‌راحتی با نصب یک افزونه امکان‌پذیر است.

به‌عنوان نمونه من از این روش برای ساماندهی کتاب‌هایی که مطالعه کردم استفاده می‌کنم. بعد از مطالعه هر کتاب یک فایل جدید ایجاد کرده و مشخصات کتاب را وارد می‌کنم. یکسری از پارامترهای شخصی خودم را هم اضافه می‌کنم مثل تاریخ مطالعه کتاب، امتیاز کتاب از نظر من و موارد دیگر. بعد از واردکردن متا داده‌ها خلاصه‌ای از کتاب و نکات برجستۀ آن را وارد می‌کنم. با افزودن کتاب‌های دیگر ابسیدین به‌طور خودکار تمامی این داده‌ها را استخراج کرده و در نماهای مختلف به من نمایش می‌دهد. می‌توانم بر اساس پارامترهایی که تعریف کردم آن‌ها را مرتب‌سازی یا فیلتر کنم.
{{< figure src="/post/img/ob-dataview-book.png" width="80%" >}}
‌
### ویرایشگر مدرن (Editor)
ویرایشگرهایی که امروزه اکثر وبلاگ‌نویسان از آن استفاده می‌کنند به‌گونه‌ای طراحی شده که علاوه بر افزایش سرعت عملکرد، تأثیر شایانی در خوانایی بهتر نوشته‌ها دارند. مثلاً برای تمایز بین متن اصلی و نقل‌های مستقیم از بلاک نقل‌قول(Blockquote) استفاده می‌شود. یا برای تفکیک محتوا، مطالب مهم و برجسته داخل باکس‌های رنگی(Callouts) قرار می‌گیرد. یا فایل‌ها و رسانه‌های مختلف از طریق ایمبد(Embed) اضافه می‌شوند. برخی از این موارد قابلیت‌های بسیار ساده‌ای هستند که با کوچک‌ترین اقدام در ویرایشگرهای جدید اجرا می‌شوند اما ساختن همین موارد در نرم‌افزار دیگر مثل Word چندان کار ساده‌ای نیست و نیاز به چند مرحلۀ اضافه دارد. ابسیدین مجهز به ویرایشگری است که همین امکانات ساده را به‌آسانی در اختیار شما قرار می‌دهد.

کالوت (Callouts) باکس‌های متنی هستند که رنگ‌ها و آیکون‌های مختلف دارند. اگر دقت کرده باشید اکثر سایت‌ها از همین باکس‌ها برای جلب توجه بیشتر و برجسته‌سازی نکات مهم استفاده می‌کنند. در تصویر زیر می‌توانید چند نمونه از آن‌هارا مشاهده کنید.
{{< figure src="/post/img/ob-callouts-min.png" width="80%" >}}

قابلیت ایمبد (Embed) هم برای جاسازی صفحات وب، ویدئو، عکس و صوت استفاده می‌شود. در حالت عادی برای اضافه کردن صفحه وب به نوشته لازم است یک اسکرین شات از کل صفحه گرفته و فایل آن را در متن جایگذاری کنیم. یا برای استفاده از ویدئو، عکس و صوت حتماً باید آن را دانلود کرده و فایل آن را در نوشته وارد کنیم. ایمبد این اجازه را به شما می‌دهد که بدون نیاز به دانلود یا گرفتن اسکرین شات، فقط با قرار دادن یک لینک پیش‌نمایش آن را به‌صورت آنلاین مشاهده کنید.
{{< figure src="/post/img/ob-embedobsidian-min.png" width="80%" >}}
‌
### افزونه‌ها (Plugins)
‌‌همانطور که گفتم ابسیدین دارای پلاگین‌های مختلف و متنوعی است که برنامه‌نویسان متعددی برای توسعه و گسترش آن تلاش می‌کنند. تقریبا هر چیزی که شما برای ساماندهی و مدیریت نوشته‌های خود نیاز داشته باشید در مخزن پلاگین‌های ابسیدین یافت می‌شود. به‌عنوان مثال با پلاگین [Kanban](https://github.com/mgmeyers/obsidian-kanban) مشابه سایت ترلو می‌توانید کارهای خود را تعریف کرده و برای انجام دادن آن‌ها برنامه‎‌ریزی کنید. یا با [Mind Map](https://github.com/lynchjames/obsidian-mind-map) بدون اینکه لازم باشد برای طراحی نقشه‌های ذهنی وقت بگذارید، به‌طور خودکار نقشه ذهنی متن شما را ترسیم می‌کند. یا با [Icon Folder](https://github.com/FlorianWoelki/obsidian-icon-folder) می‌توانید از آیکون‌های مختلف برای پوشه‌های خود استفاده کنید تا پیدا کردن آن‌ها سریع‌تر و جذاب‌تر باشد. و پلاگین‌های بیشمار دیگری که می‌توانید با  مراجعه به [این لینک](https://obsidian.md/plugins) تمامی آن‌ها را مشاهده کرده و توضیحات مربوط به آن را مطالعه کنید.

‌

### همگام‌سازی (Obsidian Sync)
داده‌های ابسیدین به‌صورت پیش‌فرض در حافظه محلی ذخیره می‌شوند یعنی حتی زمانی که به اینترنت متصل نیستید هم می‌توانید فایل‌های خود را مشاهده کرده و ویرایش کنید. در مقایسه با [نوشن(Notion)](https://www.notion.so/) این مزیت بزرگی برای ابسیدین محسوب می‌شود چراکه نوشن فقط به‌صورت آنلاین دردسترس و قابل اجراست. 

شما می‌توانید با خرید اشتراک «Obsidian Sync» داده‌های خود را در سرورهای ابسیدین ذخیره کرده و آن‌هارا در دستگاه‌های خود سینک کنید. البته ترفندهای دیگری وجود دارد که می توان بدون خرید اشتراک اقدام به همگام‌سازی کرد. ساده‌ترین راه استفاده از سرویس‌های ابری رایگان مثل گوگل درایو یا وان درایو است. با قراردادن فایل‌های خود در این سرویس‌ها می‌توانید علاوه بر دسترسی آنلاین، با یک تکنیک ساده دستگاه‌های خود را سینک کنید. (از [اینجا](https://www.youtube.com/watch?v=Fvnaz8eywiI) می‌توانید آموزش این ترفند را مشاهده کنید.) 

‌

### انتشار (Obsidian Publish)
آخرین مورد و جذاب‌ترین قابلیت ابسیدین امکان انتشار آنی نوشته هاست. با تهیه اشتراک «Obsidian Publish» می‌توانید نوشته‌های خود را بادیگران به اشتراک گذاشته و وبلاگ شخصی خودتان راه‌اندازی کنید. داده‌های شما در سرورهای ابسیدین قرارگرفته و با دامنه `publish.obsidian.md/your-site` در دسترس دیگران خواهد بود. البته امکان استفاده از دامنه سفارشی هم وجود دارد. چند نمونه از سایت‌هایی که توسط ابسیدین ساخته شده‌اند را می‌توانید از طریق لینک‌های زیر مشاهده کنید.

- [Chromatically](https://publish.obsidian.md/chromatically/publish+homepage)
- [Welcome to The Quantum Well](https://publish.obsidian.md/myquantumwell/Welcome+to+The+Quantum+Well!)
- [Joschua’s Notes](https://notes.joschua.io/50+Slipbox/Welcome!)
- [mister chad](https://mister-chad.com/welcome)
- [Nitin Pai’s Notes](https://notes.nitinpai.in/Start+Here)
- [Alexis Rondeau](https://publish.obsidian.md/alexisrondeau/Welcome+to+my+digital+garden)
- [The Integral Guide to Well-Being](https://integralguide.com/About)

خوشبختانه بازهم ترفندهایی برای انتشار رایگان نوشته‌ها وجود دارد. اگر مهارت لازم برای راه‌اندازی سایت استاتیک دارید می‌توانید بدون پرداخت هزینه، سایت‌هایی مشابه ابسیدین راه‌اندازی کرده و نوشته‌های خود را به‌راحتی منتشر کنید. مثلا تم [QUARTZ](https://quartz.jzhao.xyz/) کاملاً شبیه ابسیدین طراحی شده و از اکثر قابلیت‌های آن پشتیبانی می‌کند.([+](https://brandonkboswell.com/blog/Publishing-your-Obsidian-Vault-Online-with-Quartz/)) البته امکان استفاده از تم‌های دیگر هم وجود دارد اما متاسفانه از قابلیت‌های اختصاصی ابسیدین مثل graph view و callout و wikilink پشتیبانی نمی‌کنند.

---

‌

## ابسیدین برای چه کسانی مناسب است؟
یکی از مشکلات من اهمیت دادن بیش‌ازاندازه به ابزارهاست از وقتی آن جمله معروف [تیز کردن اره](https://www.artofmanliness.com/character/habits/the-7-habits-sharpen-the-saw/) را شنیدم اوضاع بدتر هم شد، نه‌تنها کارم را بیهوده نمی‌دانستم بلکه آنقدر مشغول تیزکردن شدم که دیگر فرصت نکردم درختی قطع کنم. در واقع کم کم دچار [سندرم اسباب‌بازی براق](https://nesslabs.com/shiny-toy-syndrome) شدم.

امروز هم سرعت تولید نرم‌افزارها به‌شدت افزایش‌یافته و هرلحظه ابزار جدیدی تولید می‌شود و اگر بخواهید پیگیر آن‌ها باشید دیگر فرصت نمی‌کنید نوشته‌های خود را مدیریت کنید. کمی تأمّل کنید و شتاب‌زده سراغ ابزارهای مختلف نروید. قبل از اینکه وارد ابزار فروشی شوید و دنبال جدیدترین و بهترین وسایل بگردید لازم است ابتدا در مورد فعالیت خود تامل کرده و نیازهای خود را شفاف کنید. انتخاب ابزار بستگی به نوع فعالیت شما دارد. بهترین ابزار ممکن است برای فعالیت شما کارایی نداشته باشد.

قبل از شروع کار با ابسیدین هم لازم است شخصیت آموزشی خودتان را بشناسید. در یادداشت [سه تیپ شخصیتی در یادداشت برداری]({{< ref "سه تیپ شخصیتی در یادداشت برداری" >}}) اشاره کردم که افراد به‌طورکلی به سه دسته تقسیم می‌شوند:

- **معمارها:** آن‌هااز برنامه‌ریزی و طراحی فرایندها لذت می‌برند و دنبال ابزاری هستند تا ایده‌های خود را ساختارمند کنند.
- **کتابدارها:** آن‌هادنبال جمع‌آوری و ساخت فهرستی از منابع هستند و به ابزاری نیاز دارند که به‌آسانی ایده‌های خود را بازیابی کنند.
- **باغبان‌ها:** آن‌هااز بررسی و ارتباط دادن افکار مختلف به یکدیگر لذت می‌برند و دنبال ابزاری هستند تا به‌راحتی ایده‌های خود را پرورش دهند.

ابسیدین بهترین ابزار برای باغبان‌ها است و امکاناتی را در اختیارشان قرار می‌دهد که باعث رشد و پرورش افکار آن‌ها می‌شود. معمارها و کتابدارها هم می‌توانند از ابسیدین استفاده کنند اما استفاده از نرم‌افزار های دیگر مثل Notion یا Evernote با توجه به امکانات مورد نیاز آن‌هامنطقی تر است. شاید لازم باشد نگاهی به این یادداشت بیندازید و با شناخت کامل نسبت به خودتان ابزار مناسب را انتخاب کنید.

نکته دیگر که نباید آن را نادیده گرفت رابط کاربری ابسیدین است. توصیه می‌کنم مدتی به‌صورت آزمایشی از آن استفاده کنید و ببینید می‌توانید با آن کنار بیایید یا نه. همانطور که گفتم این نرم‌افزار از سینتکس Markdown استفاده می‌کند. به همین خاطر سبک نوشتن در این نرم‌افزار تفاوت محسوسی با نرم‌افزارهایی مثل Word و OneNote دارد. در آنجا شما با یک کلیک می‌توانستید جدول رسم کنید نمودار بکشید استایل و رنگ متن را عوض کنید اما اینجا شاید لازم باشد برای هر اقدامی از علامت‌های خاص یا یک پلاگین استفاده کنید. البته طبیعی است که روزهای اول تصور کنید کار کردن با آن دشوار است اما به‌مرور زمان عادت می‌کنید به‌راحتی و با سرعت بیشتری می‌توانید از آن استفاده کنید.
<br/>
<br/>

---
لینک کوتاه:
```
s.ifard.ir/p1
```


