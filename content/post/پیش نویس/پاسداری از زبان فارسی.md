---
title: پاسداری از زبان فارسی
aliases: 
date: 2023-08-06T00:31:00
draft: true
tags: 
categories:
  - سیاسی اجتماعی
image: /post/img/persian-word.jpg
---



پیش نوشت اول: مدتی است اخبار ۲۰:۳۰ گزارشی تهیه می‌کند که مسئولین چه‌قدر نسبت به استفاده از واژه‌های فارسی اهتمام می‌ورزند. این که پرهیز از به‌کارگیری واژه‌های بیگانه چه میزان در پاسداری از زبان فارسی اثرگذار است پژوهش و بررسی مفصلی می‌‌طلبد که کارشناسان این حوزه باید اظهارنظر کنند. اما به بهانه این قضیه تصمیم گرفتم نکاتی که در مورد رویکرد و سیاست‌گذاری این قانون به ذهنم می‌رسد را اینجا یادداشت کنم.

پیش نوشت دوم: حفظ اصالت و قوت زبانِ یک کشور مسأله مهمی است و کسی منکر ضرورتِ پاسداری از آن نیست. به همین خاطر مطلب پیش‌رو به معنای انکار ضرورت این مسأله نیست، بررسی رویکرد و سیاست‌گذاری اشتباهی است که در این قانون اتخاذ و در عملکرد مجریان مشاهده می‌شود.

## نادیده گرفتن فرایند انتقال معنا و مفهوم

کلمات یکی از مهم‌ترین ارکان انتقال معانی به مخاطب هستند. ما از بین واژه‌های مختلف نزدیک‌ترین کلمه به معنای مورد نظر را در ذهنمان گزینش می‌کنیم سپس با ترکیب مناسب آنها مراد و پیام خود را به دیگری انتقال می‌دهیم. به‌همین خاطر زبان در فرایند انتقال معنا به مخاطب نقش مهمی دارد.

امروز با پدیده‌ای مواجه هستیم که معنا و مفهوم جدیدی خلق می‌شود اما در زبان ما کلمه‌ای برای آن وضع نشده. مثلاً با پیشرفت تکنولوژی و توسعه‌ ابزارها، مفاهیم و اشیائی به‌وجود می‌آیند که تابه‌حال واژه‌ای برای اشاره به آنها وجود نداشته و تازه قرار است کلمه جدیدی برای آنها وضع شود.

منتها چون این پدیده منشأ خارجی داشته و کلمه‌ مورد نظر بیگانه تلقی می‌شود، «فرهنگستان زبان و ادب فارسی» بنا بر وظیفه‌ای که بر دوش او نهاده شده وارد گود می‌شود تا با معادل‌یابی و واژه‌سازی، یک کلمه بومی را جایگزین آن کلمه بیگانه کند.

در ظاهر  فعالیت فرهنگستان ایرادی ندارد اما مشکل از جایی شروع می‌شود که این فرایند مختل می‌شود. یعنی قرار بود کلمات منتقل کننده معنا و مقصود متکلم باشند ولی به‌خاطر بروز یک مشکل، این اتفاق نمی‌افتد.

بگذارید یک مصداق را بررسی کنیم تا مسأله روشن شود. مثلاً در زبان انگلیسی برای دنبال کردن از واژه «follow» استفاده می‌کنند. حالا فرض کنید با پدیدآمدن شبکه‌های اجتماعی مثل فیسبوک و اینستاگرام، صاحبان این پلتفرم تصمیم می‌گیرند دکمه‌ای طراحی کنند تا کاربران بتوانند صفحه یکدیگر را دنبال کرده و به محتوای آن دسترسی داشته باشند. اسم این دکمه را هم «follow» می‌گذارند. این کار موجب می‌شود مفهوم جدیدی به دایره لغات کاربران افزوده شود. این فالو کردن به معنای دنبال کردن در کوچه و خیابان نیست یک همراهی مجازی است که معنا و مفهوم خاصی دارد.

با گسترش ارتباطات و استفاده کاربران ایرانی از آن پلتفرم‌، این مفهوم جدید به دایره لغات مردم ما هم اضافه می‌شود. اینجا فرهنگستان احساس خطر می‌کند و تصمیم می‌گیرد برای پاسداری از زبان فارسی واژه معادلی را جایگزین کند.

کلمات متعددی هستند که می‌توانند جایگزین شوند، مثل دنبال کردن، همراهی کردن، تعقیب کردن، پیروی کردن، تبعیت کردن. البته «تعقیب کردن» که حس فرار و گریز دارد. «تبعیت و پیروی» هم که معنای ارشاد و راهنمایی دارد. ظاهراً نزدیک‌ترین واژه همان «دنبال کردن» است.

حالا که فرایند معادل‌یابی طی شده، فرهنگستان می‌تواند ممنوعیت به‌کارگیری این واژه را اعلام کند. اما یک مشکلی هست. متأسفانه مجریان قانون کمی دیر اقدام کردند.

از روزی که مردم این اپلیکیشن را نصب کردند بارها روی دکمه‌ای کلیک کردند که روی آن کلمه‌ «follow» درج شده. بارها در محافل مختلف از آشنایان و دوستان درخواست کردند که صفحه مجازی آنها را «فالو» کنند. بارها میزان «follower» و «following» خود را بررسی کردند.

در همه این موارد ذهن و زبان با واژه «follow» درگیر بوده و به خاطر کثرت استعمال، علقه و تلازمی در ذهن مردم شکل می‌گیرد که دیگر هیچ واژه جدیدی نمی‌تواند جای آن را پر کند. اگر کسی بگوید «من رو فالو کن» منظور او مشخص است اما اگر بگوید «من رو دنبال کن» مقصود او ابهام داشته و لازم است یک قید توضیحی به آن اضافه کند تا مراد او روشن شود.

(شاید بگویید اگر واژه جدید هم مکرراً استعمال شود ملازمه‌ جدیدی شکل می‌گیرد که می‌تواند جایگزین کلمه سابق باشد. در ظاهر حق با شماست اما در واقع تجربه نشان داده روایت اول به این سادگی از ذهن مردم پاک نمی شود. مصادیق مختلف مثل معادل‌سازی «خودعکس» به جای «سلفی» یا «پالایه» به‌جای «فیلتر» موید این قضیه است.)

این صرفاً یک مثال بود برای اینکه بحث «اختلال در فرایند انتقال معنا» شفاف و واضح شود. ممکن است در مثال فوق بحران این اختلال جدی و ملموس نباشد اما هر کلمه‌ای شرایط متفاوت داشته و شدت و ضعف آن نیز متغیر است.

ذکر مصادیق بیشتر، از حوصله این نوشته بیرون است. به همین خاطر بررسی مصادیق را به نوشته دیگری موکول می‌کنم تا موجب انحراف از بحث اصلی نشود. اما بدون شک مصادیق بسیاری هستند که اگر آنها را تحلیل کنیم، رد پای این اختلال در آن قابل‌مشاهده خواهد بود.([+](https://rc.majlis.ir/fa/law/show/796638)/[+](https://qavanin.ir/Law/TreeText/89868))

## سیاست‌گذاری یک‌جانبه

تا اینجا تصور می‌شود که قانون‌گذار توجهی به «فرایند انتقال معنا» نداشته و برای صیانت از زبان فارسی مجبور است دایره لغات روزمره مردم را مهندسی کرده و واژه‌های معادل را جایگزین کند.

اما با مطالعه متن قانون روشن می‌شود که اتفاقاً این مسأله از نگاه قانون‌گذار مغفول نمانده ولی هنوز یک مشکل اساسی وجود دارد. اینکه حساسیت برای واژه‌سازی فقط نسبت به اصطلاحات انگلیسی است. گویا کلمات عربی بیگانه محسوب نمی‌شوند.

سال ۱۳۷۵ که قانون [«ممنوعیت به‌کارگیری اسامی، عناوین و اصطلاحات بیگانه»](https://rc.majlis.ir/fa/law/show/90477) تصویب شد، تمایزی بین عربی و باقی زبان‌ها نبود. اما سال ۱۳۷۸ در [«آیین‌نامه اجرایی»](https://rc.majlis.ir/fa/law/show/119218) به این نتیجه رسیدند که این موارد را استثناء کنند:

> ماده ۴: آن دسته از کلمات عربی و همچنین بعضی از واژه‌های متعلق به سایر زبانها که از دیر باز در زبان فارسی رواج یافته و هم اکنون جزیی از زبان‌فارسی محسوب می‌شود یا واژه‌ها و اصطلاحات عربی برگرفته از متون و معارف و فرهنگ اسلامی که با بافت زبان فارسی معیار هم خوانی و تناسب‌داشته باشد واژه بیگانه تلقی نمی‌شود.([+](https://rc.majlis.ir/fa/law/show/119218))

و ازآنجایی‌که اصطلاحات فقهی و اصولی فراوانی در متن قانون وجود دارد این ماده را هم اضافه کردند:

> ماده ۹: عبارتهای شامل الفاظ بیگانه که در نوشته‌ها یا سخنان موضوع قانون و این آیین نامه به لحاظ رعایت امانت در نقل قول یا بیان خصوصیات و‌مقتضیات تاریخی و اجتماعی و آموزشی ذکر آنها ضرورت دارد از شمول قانون و این آیین نامه مستثنی هستند.([+](https://rc.majlis.ir/fa/law/show/119218))

دایره‌ شمولیت این دو استثناء به‌قدری گسترده است که بعید می‌دانم موردی باشد که شامل ممنوعیت باشد. کلمات عربی یا از گذشته در فارسی رواج داشته یا در متن قانون استفاده شدند که هر دو مستثنا هستند.

این نشان می‌دهد که قانون‌گذار «فرایند انتقال معنا و مفهوم» را نادیده نگرفته و اطلاع دارد که پافشاری بر الفاظِ اصیلِ فارسی مفاهمه را مختل می‌کند. اما مشکل اینجاست که این سیاست‌گذاری یک‌جانبه است. یعنی فقط اختصاص به کلمات عربی دارد، گویا جایگزین‌ سازی کلمات انگلیسی هیچگاه موجب آسیب‌ رساندن به مکالمه مردم نمی‌شود.

قانون‌گذار باید تکلیف خود را روشن کند. اگر «مفاهمه و انتقال معنا» را ملاک می‌داند، پافشاری برای جایگزین سازی کلمات لازم نیست. اگر هم «حفظ قوت و اصالت زبان فارسی» را معیار می‌داند، حساسیت یکجانبه روی یک زبان خاص توجیه ندارد. بله، اگر امکان جمع باشد مانعی نیست. یعنی درجایی که هم واژه معادل وجود دارد هم معنا را به‌خوبی منتقل می‌کند ممنوعیت به‌کارگیری موجّه است اما جایی که معنا مختل می‌شود پافشاری بر واژه‌سازی بی‌مورد است چه انگلیسی باشد چه عربی.

سیاست‌گذاری این قانون توازن ندارد. در مواجه با واژه‌های انگلیسی «صیانت از زبان فارسی» را لازم می‌داند. اما در مواجه با کلمات عربی پاسداری از زبان را فدای «مفاهمه و انتقال معانی» می‌کند. 
البته این تبعیض و تمایز این قدر ها هم بی منطق نیست، فرهنگستان با اهداف و اغراضی که دنبال می کند چاره ای ندارد که با واژه ها اینگونه معامله کند. کافی است نگاهی به خط اول اساس نامه فرهنگستان بیندازید: «نظر به اینکه زبان فارسی، زبان دوم عالم اسلام و کلید بخش عظیمی از ذخایر ارزشمند علمی و ادبی تمدن اسلامی...».([+](https://apll.ir/%D8%A7%D8%B3%D8%A7%D8%B3%D9%86%D8%A7%D9%85%D9%87/)) احتمالا اگر با این مضمون شد شروع میشد که زبان فارسی زبان مشترک مردم ایران یا زبان رسمی کشور است، اوضاع کمی فرق می کرد.


نکته دیگر اینکه تصور نشود همیشه واژه‌های معادل و بومی انتقال معنا را مختل می‌کنند، گاهی واژه‌های بیگانه هم مفهوم واضح و روشنی برای عموم مردم ندارند. کافی است نگاهی به متن قراردادهای رسمی و متداول بیندازیم. طرفین متنی را امضاء می‌کنند که خیلی از قیود آن را نمی‌توانند تلفظ کنند چه رسد به اینکه معنای آن را متوجه شوند. خیار تبعض صفقه و اسقاط کافه خیارات مشتی از این خروار است. اینجا قانون گذار نه تنها پاسداری از زبان را نادیده گرفته بلکه از انتقال درست معنا هم چشم پوشی می‌کند.

## نوش‌دارو بعد از مرگ سهراب

تا اینجا روشن شد که یک مشکل عمده در رویکرد و سیاست‌گذاری این قانون وجود دارد. اما فارغ از این مسأله، رویکرد مجریان قانون هم بدون اشکال نیست. در مثالی که قبلاً مرور کردیم مشخص شد که کثرت استعمال و به‌کارگیری روزمره یک واژه علقه و تلازمی را در ذهن مردم ایجاد می‌کند. تأخیر مجریان قانون در معادل‌یابی و واژه‌سازی موجب می‌شود این ملازمه پررنگ تر شود تا زمانی‌که دیگر جایگزین‌سازی بیهوده تلقی می‌شود.

تبصره دوم قانون مصوب سال ۷۵ را ببینید:

> تبصره ۲- واژه‌هایی که فرهنگستان زبان و ادب فارسی وضع معادل فارسی را برای آنها ضروری نمی‌داند و نیز کلماتی که هنوز واژه فارسی معادل‌آنها از سوی فرهنگستان به تصویب نرسیده است از شمول این قانون مستثنی هستند.([+](https://rc.majlis.ir/fa/law/show/90477))

از این جهت که تبصره فوق تکلیف مجریان را مشخص می‌کند ایرادی به آن وارد نیست. مشکل ما با نگرش و زاویه نگاه قانون‌گذار به این مسأله است. فقط از زاویه حقوقی به ماجرا نگاه می‌کند. محاوره روزمره مردم محلی از اعراب ندارد. به همین خاطر دیگر عموم مردم مخاطب این قانون نیستند. عده‌ای خاص مثل مسئولین و مطبوعات ملزم به اجرا می‌شوند.

البته این بیهوده‌گرایی و نادیده‌گرفتن مردم اتفاق جدیدی نیست. یکی از نمونه‌های آن را می‌توانیم در نام‌گذاری خیابان‌ها دنبال کنیم. تغییر نام‌هایی که فقط به درد نقشه‌ها و مکاتبات رسمی میخورند اما در مکالمات مردم کاربردی نداشته و همان اسامی سابق و معروف استفاده می شود.


## شاهکارهای معادل سازی
با گذر از همه این ها باز هم شاهد شاهکارهایی در معادل سازی هستیم. حتی در انجام مهم ترین وظیفه خود هم نه تنها افتخاری نیافریدند بلکه واژه ها را نابود کردند. چند نمونه را اشاره کنم
- دوربین: نادر ابراهیمی در کتاب ابولمشاغل کامل توضیح می دهد:


## تقلیل پاسداری از زبان به معادل‌سازی

مشکل دیگری که در عملکرد مجریان مشاهده می‌شود تقلیل صیانت از زبان فارسی به معادل‌سازی است. گویا تنها راه حفظ اصالت و قوت زبان فارسی واژه‌سازی است. گرته‌برداری های مکاتبات اداری مشکل ندارد. 

(این مورد بعدا تکمیل میشود)





